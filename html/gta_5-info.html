<!DOCTYPE html>
<html lang="HU">
  <head>
    <meta charset="utf-8">
    <meta name="viewport" content="width=device-width">
    <title>GTA 5 info</title>
    <link rel="stylesheet" type="text/css" href="../stilus/reset.css">
    <link rel="stylesheet" type="text/css" href="../stilus/elrendezes.css">
    <link rel="stylesheet" type="text/css" href="../stilus/alapstilus.css">
    <link rel="stylesheet" type="text/css" href="../stilus/osszetevok.css">
  </head>
  <body>
    <h1>Grand Theft Auto V</h1>
    <p>A Grand Theft Auto V a tizennegyedik különálló epizód a méltán híres akció-, illetve kalandjáték franchise, a Grand Theft Auto történelmében, illetve az első számmal ellátott rész a 2008-ban megjelent Grand Theft Auto IV óta. A játékot – hasonlóan a legtöbb nagy GTA címhez – a Rockstar North fejlesztette, 2013. szeptember 17-i konzolos (Xbox360 & PlayStation3) debütálásáért pedig az anyavállalat, a Rockstar Games volt a felelős. Mivel a hetedik konzolgeneráció egyik zárócímének szánták, érthetően hatalmas rajongás, illetve kimagasló várakozás lepte körül.</p>
    <p>A Grand Theft Auto V egy külső nézettel bíró, teljesen nyílt világú játék. A szolgáltatott világgal a játékosok kedvükre érintkezhetnek, illetve módosíthatják annak bizonyos tényezőit, azaz kihasználhatják a környezetük adta lehetőségeket. A produktum főként San Andreas fiktív államában játszódik (melyet ezúttal redukáltak a modernkori Dél-Kalifornia nem egy az egyben lemásolt területére), lehetőséget adva a játékosnak, hogy szabadon barangolhasson a világ vidéki tájain, vagy éppen az ugyancsak fiktív – Los Angeles városáról mintázott – Los Santos városában.</p>
    <p>Az egyjátékos kampány történetét – mely főként hat nagyobb rablás megtervezésére és végrehajtására összpontosul – ezúttal, az előző részekben megszokott mechanizmust hátrahagyva, három folyamatosan váltható főszereplő szemszögéből beszéli el a játék. A single-player mód mellett a GTA IV után másodikként, a GTA V is tartalmaz egy teljesen kidolgozott, online többjátékos módot, mely multiplayer világban egyidejűleg 16 játékos nyüstölheti San Andreas mit sem sejtő lakosságát, mindeközben kooperatív, és versenyszerű feladatokat teljesítve, melyekkel a fejlesztőcsapat teljes mértékben az egyjátékos világ dinamikusságát kívánja visszaadni.</p>
    <p>A fejlesztők a Grand Theft Auto V-öt előző játékaik – Red Dead Redemption, Max Payne 3, Midnight Club: LA – afféle szellemi örököseként vizionálták. A fejlesztési folyamat nem sokkal a GTA IV megjelenése után kezdetét vette, azzal a fő céllal, hogy szakítsanak a régebbi részek eddig jól bevált fő mechanizmusával, és ezúttal három irányítható főszereplőt adjanak a rajongók kezébe. Maga a folyamat a Rockstar számos leányvállalata között zajlott, de az érdemi munka mégis a Rockstar North-é.</p>
    <p>Fogadtatása már a címből adódóan is egyértelmű volt, azonban számos előzetes beszámoló alapján értékelték a játékot úgy, mint az ipar eddigi legkorszakalkotóbb darabját, egekbe magasztalva a küldetések prezentálását, sandbox jellegét, és az erőszak képernyőre vitelét. Megjelenésének első 24 órájában a játékpiaci rekordokat magasan túlszárnyalva, 800 millió dolláros bevételt hozott a konyhára, az első három napban pedig az eladásokból származó bevétel elérte az 1 milliárd dollárt, így kiérdemelve minden idők leggyorsabban eladott szórakoztatóipari produktumának címét.</p>
    <h2>Játékmenet</h2>
    <p>Mint ahogy arra kitértünk a bevezetőben, a GTA V egy akció/kalandjáték, melyet külsőnézetből játszunk egy szabad környezetben. A játékosok felhasználhatnak közelharci mozdulatokat, lőfegyvereket, valamint robbanóanyagokat az útjukba álló ellenfelek likvidálására, mindezek mellett pedig ugorhatnak, úszhatnak, vagy igénybe vehetik az államban való navigáláshoz a sorozat történelmében eddigi legváltozatosabbra sikeredett járműfelhozatalt.</p>
    <p>Harc közben az automata célzás, illetve a fejlesztett fedezékrendszer nyújt segítséget az ellenlábasok eltávolításában, újításként pedig ha életerőnk elér egy kritikus szintet, a fedezékrendszert kihasználva elbújhatunk, és ha nem ér minket egyetlen támadás sem, az félig regenerálódik.</p>
    <p>Küldetéseink persze ezúttal is lesznek jócskán, de míg az előző részekben igen korlátozott volt ezeknek teljesítési sorrendje, nem mellesleg jó párszor ránk is kényszerítette a játék, hogy egyből teljesítsük azokat, itt már sokkal kisebb nyomással választhatunk a szabad barangolás adta lehetőségek, és a feladatok teljesítése által okozott elégedettség között.</p>
    <h2>Három „jó”barát és… még egy maroknyi ember</h2>
    <p>Az egyjátékos mód teljesítése három főszereplő (Michael, Trevor és Franklin) használatával lehetséges, kiknek története összeköttetésben áll egymáséval, és – amíg éppen nem egy rendőri üldözés, vagy küldetés kellős közepén vagyunk – kedvünkre válthatunk közöttük, egy a képernyő jobb alsó sarkában elhelyezett karakterválasztó kör igénybe vételével. A mechanizmus érdekessé tételének érdekében a R* gondolt egyet, és átemelt három olyan „különleges képességet” előző sikerjátékaiból, melyek karakterspecifikusak, így csak akkor tapasztalhatjuk ezeknek előnyeit, ha ténylegesen kihasználjuk mindhármukat.</p>
    <p>Említésre került még, hogy a történet fő cselekményszála hat nagyobb rablás, és néhány kisebb meló köré csavarodik. Ezekhez a feladatokhoz felfogadhatunk különféle specialistákat, akik jeleskednek egy-egy, a sikeres rablást elősegítő feladatkörben – a delikvens mondjuk ismert lehet a biztonsági rendszerekben, jó sofőr, vagy éppen csak jobban bánik a fegyverekkel, mint mi magunk. A felfogadott munkaerők a későbbiekben is visszatérhetnek – fejlesztett képességekkel –, feltéve, ha nem voltunk figyelmetlenek, és hagytuk őket hátra egy létesítmény kasszájának kirámolása során.</p>
    <h2>Szép új világ, rengeteg lehetőséggel</h2>
    <p>A térkép ugyan a kezdetekkor teljes lefedés alatt van (a’la GTA: San Andreas), azonban semmiféle lezárás nem nehezíti annak felfedezését, így ténylegesen ráaggathatjuk a GTA V-re, hogy egy szabadon bejárható területet nyújt, már az első küldetés után. A hatalmas pálya magába foglal jókora vidéki részeket, Blaine County-t, illetve a már 2004-ben megismert Los Santos modern, teljesen átmodellezett, valósághűbb implementációját, így a GTA részek legnagyobb világát nyújtva. Ha pedig beleszámítjuk a bejárható területbe azt a mértéktelen tengerrengeteget, aminek akár legmélyebb régióit is meglátogathatjuk, akkor tényleg leesik az ember álla.</p>
    <p>Igen ám, viszont az óriási területhez dukál a lehetőség, hogy azt a szórakozásra vágyó játékos a lehető leghatékonyabban, és legjobban fel tudja térképezni. Szerencsére a rajongók imája meghallgattatott, ugyanis a fejlesztőgárda olyan mennyiséggel, illetve variációval bíró járműfelhozatalt pakolt a játékba, amit eddig egyetlen open-world cím sem szolgáltatott a nagyérdeműnek; búvárhajók, merevszárnyas repülők, különféle helikopterek, tank, és még naphosszat sorolható közlekedési eszközök segítik elő a hiperaktivitással küszködő, örökmozgó fanatikusokat azon céljuk elérésében, hogy ténylegesen kiismerjék az állam földrajzát.</p>
    <p>A felfedezés közben persze számtalan szórakozási lehetőséggel nézhet szembe a játékos, mint például a bázisugrás, búvárkodás, terepen zajló versenyek, és még rengeteg szabadidős tevékenység.</p>
    <p>Visszatértek a mérhetetlen minőségű és mennyiségű testreszabási lehetőségek is, mely nem csak karaktereinkre terjed ki, hanem járműveik tuningolhatóságára is.</p>
    <h2>Ahol a pénz az úr</h2>
    <p>Hivatalos megjelenése előtt az egyik legtöbbet emlegetett újítás talán a realisztikus pénzrendszer volt, mely keretein belül a North fejlesztői azon voltak, hogy a GTA franchise egy eleddig folyton visszatérő gyermekbetegségének vessenek véget.</p>
    <p>Az előző részekben sokszor járhattunk úgy, hogy olyan tömérdek mennyiségű pénzt sikerült megkaparintanunk, aminek értéke nem igazán volt, mivel fegyvereken kívül, pár ruhadarabra költhettük azokat maximum. Most viszont nem csak az először Vice City-ben megismert ingatlanrendszer került elő újra, hanem újdonsült lehetőségeink közé tartozik például az internetes járművásárlás, vagy a !TŐZSDÉZÉS!, mely utóbbi fícsör a Social Clubnak köszönhetően igencsak dinamikus, és okosan felhasználva jó pár millió dollárt nyerhetünk vele, ellenkező esetben pedig jócskán elbukhatjuk vagyonunkat.</p>
    <h2>Fejlesztés</h2>
    <p>A fő fejlesztési munkálatokat a Rockstar North végezte, illetve felügyelte, azonban az együttműködés által nyújtott munkaerő és szakértelem érdekében, az anyavállalat számos kirendeltségét összefogta egy nagy csapatba, így több mint 1000 ember dolgozott egyidejűleg a játékon, egészen 2013. augusztus 25-éig, amikor is a játék aranylemezre került. Piaci elemzők szerint a marketing- és fejlesztési folyamatok összesen 265 millió dollárra rúgnak, tehát a GTA V az eddigi legdrágább játék.</p>
    <p>Az animációs és megjelenítési feladatok végzéséért ismét a kisebb-nagyobb fejlődésen átesett Rockstar’s Advanced Game Engine [RAGE] a felelős, mely a Bullet fizikai motorját és az Euphoria animációs motorját használja, hogy minél realisztikusabb élményt teremtsen.</p>
    <h2>Zenei betét</h2>
    <p>Igazi vérfrissítésként ezúttal úgy határozott a csapat, hogy hozzácsapnak a történethez pár aláfestő zenét is, melyeknek bevezetése nem is oly meglepő, a Red Dead Redemptiont, vagy a Max Payne 3 felhozatalát tekintve. A küldetések során szóló, körülbelül húsz órás teljes score komponálására Alchemistet, Oh No-t, illetve a Tangerine Dream-et hívta segítségül Woody Jackson mellé.</p>
    <p>A rádiók száma összesen 15-re rúg, a zenei felhozatal pedig eleinte 900 licenszelt számból állt volna, később ez viszont 241-re csökkent. A rádióállomások között két betelefonálós csatorna is szerepel, és Lazlow Jones is visszatér.</p>
    <h2>Next-gen és PC verzió</h2>
    <p>A játék 2014. november 18-án megjelent PlayStation 4 és Xbox One konzolokra és 2015 január 27-én PC-re. Ezek a verziók nagyobb látótávolságot, feljavított grafikát, részletesebb textúrákat, jobb törés és időjárás effekteket, valamint bővített élővilágot és nagyobb, változatosabb járműsűrűséget kaptak. Mindezen felül a mindhárom feljavított verzió rendelkezik egy beépített videószerkesztővel is.</p>
    <h2>Végszó</h2>
    <p>Összességében a Grand Theft Auto V egy remek játék. Tény, hogy bír némi hiányossággal ahhoz, hogy ténylegesen minden idők legjobbja lehessen, de kategóriájában gond nélkül túlteljesít.</p>
  </body>
</html>