<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width">
    <title>GTA 4 info</title>
    <link rel="stylesheet" type="text/css" href="../stilus/reset.css">
    <link rel="stylesheet" type="text/css" href="../stilus/elrendezes.css">
    <link rel="stylesheet" type="text/css" href="../stilus/alapstilus.css">
    <link rel="stylesheet" type="text/css" href="../stilus/osszetevok.css">
  </head>
  <body>
    <h1>Grand Theft Auto IV</h1>
    <p>Ezzel a sorral köszönt bennünket a játék első trailerében Nikolai "Niko" Bellic, a Grand Theft Auto IV főhőse, és ezekkel a szavakkal nyit új korszakot a játéktörténelem során a GTA IV… Erősen bűnnel telített múltja után főhősünk megpróbál új életet kezdeni az „amerikai álommal” kecsegtető Liberty City városában. Az új élet reménye azonban hamar szertefoszlik, hiszen ha nem így történne, nem lenne értelme a játéknak. Célunk tehát, hogy életben maradjunk, és megéljünk a fejlesztők által szimplán „Amerika legrosszabb helye”-ként megnevezett városban, a szabadság városában.</p>
    <h2>Liberty City</h2>
    <p>Az első trailerből megtudhattuk, a Grand Theft Auto IV helyszínéül ismét a virtuális „nagy almát”, Liberty City-t láthatjuk viszont. Remek helyszín ez egy ilyen kaliberű játéknak, hiszen a város nagysága már önmagában számos dologgal kecsegtethet a játékosoknak. A város a végletekig ki van dolgozva, szinte megszólalásig hasonlít a való életbeli New York City-re, elég, ha csak a főbb nevezetességeket megnézzük. Liberty City lakói csak úgy nyüzsögnek a Star Junction terén [A Times Square hasonmása a játékban], mindenki a dolgára siet, egyesek telefonálnak, mások cigarettáznak az utcákon.</p>
    <h2>Grafika és fizika</h2>
    <p>A Grand Theft Auto IV forradalmi újításokat hozott mind a játékmenetben, mind a grafikában. A fejlesztők az egész játékot újradolgozták, hiszen többek közt a grafikai motor sem a régi. A megszokott Renderware engine helyett most a Rockstar Games saját fejlesztésű motorja, a R.A.G.E. [Rockstar Advanced Game Engine] fog felelni a játék grafikai részéért. Nem hiába, hiszen a legújabb GTA grafikája eszméletlen élethűre sikeredett, elég, ha csak megnézzük bármelyik trailer-t is a négy közül. Minden egyes cigicsikk, újságpapír, szemét a földön rendkívüli részletességgel van kidolgozva, a korábbi részektől eltérően majdnem minden ilyen apróbb tárgynak saját 3D-s modellje van. A valós idejű fényeffekteknek köszönhetően az árnyékok a napszaktól függően vetődnek vissza szinte minden tárgyról, épületről, így kora reggel például laposan világítja be a nap Liberty City utcáit, de alkonyatkor szép narancssárga fényben úszik a város. Éjszaka minden ház ki van világítva, melyhez az autók és a lámpák fénye is hozzáadódik, így remek látkép tárulhat elénk, ha például helikopterrel emelkedünk a város fölé. Apropó látkép: Az új grafikai motornak köszönhetően a látótávolság sokkal nagyobb, mint az előző GTA epizódokban, és a távoli épületeket, objektumokat halvány ködön keresztül láthatjuk majd.</p>
    <p>A Grand Theft Auto IV fizikájáért és az animációk hitelességéért a NaturalMotion cég által készített „euphoria” névre keresztelt animációs motor a felelős. Az euphoria rendkívül hitelesen vissza tudja adni az egyes eséseket, ütközéseket, vagy robbanásokat, ezáltal még tovább növelve a játék amúgy sem alacsony realitását. A robbanásoknak erős lökéshulláma van, a nagyobb ütközésektől karakterünk kirepülhet a betört szélvédőn, a lépcsőn leeső ember pedig élethűen bukfencezik le és töri össze magát, mire leér. Az egész animációs rendszer tulajdonképpen úgy működik, hogy az euphoriába épített Dynamic Motion Synthesis [DMS] technológiája „kiszámítja” a legnagyobb valószínűséggel végbe menő mozgást, így nem előre beprogramozott animációk játszódnak le például egy-egy ütközés következtében, hanem a motor „generálja” azokat, a lehető legélethűbb módon. Mindez nem csak leírva hangzik jól, mozgás közben is rendkívüli látványt nyújt.</p>
    <h2>Mesterséges intelligencia</h2>
    <p>Elérkeztünk a videójátékok egyik legfontosabb, s nem mindig legjobb pontjához, a mesterséges intelligenciához. A fejlesztők már a San Andreas megjelenése előtt is nagyban hangoztatták, hogy nagyot újítottak az AI rendszerén, ám forradalmi újításokat nem igazán tapasztalhattunk. Szerencsére a Grand Theft Auto IV-ben ez nem így van, hiszen nagy újításon ment keresztül a játék ezen aspektusa is. Tűzharcok során ellenfeleink okosan ugranak különböző fedezékek mögé, ahonnan megpróbálnak a lehető leghatékonyabban eltalálni minket. Ezúttal nem rohangálhatunk majd a városban kedvünkre egy rakétavetőt cipelve, hiszen a járókelők megrémülnek, és akár a zsarukat is hívhatják [sokszor telefonon keresztül!]. A régi GTA részek zombi-járókelőitől eltérően a Grand Theft Auto IV-ben sokmindent csinálnak a járókelők - egyesek tornáznak a Middle Park-ban, mások megisznak egy kávét a Bean Machine-nál. Akár egy rablás szemtanúi is lehetünk az utcán, és a rendőrök ugyanolyan keményen fellépnek mások ellen is, mint Niko ellen.</p>
    <p>A GTA játékok egyik legfontosabb része a körözési szint, és a rendőrök elől való menekülés. Mint minden, ez is nagy változáson ment keresztül a GTA IV-ben. A fejlesztők egy ún. körözési zóna rendszert találtak ki, mely nagyjából hasonlít a Need For Speed Carbon című játékban megismertre. Tehát, ha meglát minket egy rendőr, miközben valamiféle bűncselekményt követünk el, az adott helyzetünk lesz a körözési kör középpontja, és ebből a körből kell észrevétlenül kikerülnünk. Amint meglátnak ismét a rendőrök, a kör középpontja átkerül az adott helyre, majd ismét le kell onnan lépnünk. Minél nagyobb a körözési szintünk, annál nagyobb körből kell kikeverednünk. Körözés alatt egyébként a radar kék-piros színekben villog, és a rendőrök helyzetén kívül még a helikoptereket is jelzi. Ha nem tudnánk kikerülni a körből, akkor sincs gond, ugyanis elég csak szem elől tévesztetni magunkat, és egy kisebb sikátorban megbújni. A körözéshez kapcsolódóan még fontos megjegyezni, hogy továbbra is maradt a szokásos 6 csillag, ám már 3 csillagot is nehéz lesz eltüntetni, hála az intelligensebb rendfenntartói erőknek. Sajnos a játékban már nincs katonaság és tank sem, így 6 csillagnál egyszerűen csak rengeteg rendőr ered a nyomunkba.</p>
    <h2>A harcrendszer</h2>
    <p>Legutóbb a San Andreas-ban vagy a PlayStation-ökre kiadott Vice City Stories-ban volt nagyobb előrelépés a közelharcot illetően. Túl nagy újításokra e téren a Grand Theft Auto IV-ben sem számíthatunk. Ugyanúgy védekezhetünk, üthetünk, rúghatunk majd mint eddig, ám itt az ész nélküli gombnyomogatás helyett kicsit az ügyességünkre is szükség lesz, hiszen az ellenfelünk ütés-ritmusait kiszámítva kell majd visszaütnünk, védekeznünk és kitérnünk. Ütéseinknek és rúgásainknak nagyobb ereje lesz, és az erő mértékétől függően a vér is kifröccsenhet szerencsétlen áldozatunkból.</p>
    <p>Amilyen kevés újítást tapasztalhatunk a közelharc terén, annál többet a tűzharcoknál. Ezúttal nem biztos, hogy mindig bejön a Rambo taktika, hogy kiállunk az utca közepére, és addig lövünk, amíg ólom van a fegyverünkben. Fedezékrendszer. Talán ezzel az egy szóval ki lehetne fejezni a legnagyobb újítást ezen a téren. A lövöldözések közepette ajánlott fedezékbe menekülni, ha nem szeretnénk a kórházban kikötni. Fedezéknek szinte az összes olyan tárgyat tekinthetjük, mely „kilóg” és elfér mögötte egy ember. Emellett lehetőségünk van fedezékről fedezékre bukfencezni / csúszni, valamint célzás mellett vakon is lőhetünk a rejtekhelyünk mögül. Ekkor nem sebződhetünk, ám kicsi a valószínűsége annak, hogy el is találunk valakit.</p>
    <h2>Járművek</h2>
    <p>A Grand Theft Auto játékok alappillére a járművek, hiszen már a nevében is benne van. A sokféle jármű felhasználása nyújtja a hihetetlen szabadságérzetet, mely a GTA-t GTA-vá teszi. Nincs ez másképp a Grand Theft Auto IV-ben sem, hiszen, bár repülőgépeket nem vezethetünk és kerékpárok sincsenek a játékban, mégis számos jármű közül válogathatunk kedvünkre, beleértve a helikoptereket és a hajókat is. Az autók ezúttal még realisztikusabb módon kezelhetőek és viselkednek a külső behatásokra. Egy nagyobb kanyarnál például az egész kocsi „bedől”, az ütközések következtében pedig viszonylag élethűen sérül meg a járművünk. A klasszikus amerikai izomautók mellett sportkocsikat, és régi tragacsokat is vezethetünk, valamint többféle motorkerékpár áll rendelkezésünkre.</p>
    <h2>Multiplayer</h2>
    <p>A két PSP-s részt leszámítva, hivatalos multiplayerrel elátott GTA játékkal nemigen játszhattunk, hiszen ilyen funkciót még a Grand Theft Auto első és második részében találhattunk legutóbb. Bizonyára sokak örömére a Rockstar North dolgozói egy forradalmian új Multiplayert fejlesztettek ki a játékhoz, melyben összesen tizenhatod-magunkkal játszhatunk 14 különféle játékmódban. Jelenleg, a játék konzol-exkluzivitása miatt a Playstation Network, és Xbox Live rendszereken keresztül multizhatnuk. Az online játékok során nem Niko Bellic-et irányítjuk, hanem egy általunk szerkesztett karakterrel lehet menni. A multiplayer módról részletesen olvashatsz ebben a cikkünkben!</p>
    <h2>Az érem másik oldala</h2>
    <p>A GTA IV nagyjából mindkét konzolon ugyanúgy fut, bár a PlayStation 3 verzióban egy kicsikét könnyebb az irányítás, és szebb a grafika. A nagyobb játékportálok tesztjei során legrosszabb pontnak az irányítást és egy két apróbb grafikai hibát emeltek ki, melyeket azt mondhatjuk, kárpótol a szabadságérzet, a rengeteg újítás, és egyéb dolgok. A személyi számítógépekre írt változat brutálisan hibás állapotban került a lemezre, ami elég nagy botrányt kavart, de a porthoz már több javítás is érkezett, melyek javítják a szörnyű hibákat.</p>
    <p>Összességében a Grand Theft Auto IV egy remek játék, mely minden szempontból megfelel a kor elvárásainak, és méltó folytatása a rendkívül népszerű Grand Theft Auto sorozatnak.</p>
  </body>
</html>