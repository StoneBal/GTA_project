<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width">
    <title>GTA 2 info</title>
    <link rel="stylesheet" type="text/css" href="../stilus/reset.css">
    <link rel="stylesheet" type="text/css" href="../stilus/elrendezes.css">
    <link rel="stylesheet" type="text/css" href="../stilus/alapstilus.css">
    <link rel="stylesheet" type="text/css" href="../stilus/osszetevok.css">
  </head>
  <body>
    <p>A Grand Theft Auto sorozat első részének igen nagy sikere volt, már csak azért is mert egy teljesen új műfajt teremtett. Talán ennek köszönhetően készült el a második része, mely egyszerűen a GTA 2 nevet kapta. A játékot az első részhez hasonlóan a DMA Design (Jelenleg Rockstar North) készítette, viszont a Rockstar Games adta ki. Grafikailag a sorozat második darabja nem sokat változott, de lehetőségeink száma jócskán megnövekedett. A történet ezúttal egy kitalált városban "Anywhere City"-ben 2013-ban játszódik, küldetéseinket pedig Claude Speed-el teljesítjük, aki nemrég ébredt fel egy kómából.</p>
    <p>A játék fő célja a pénzgyűjtés, hiszen bizonyos összegek után szabadulnak fel újabb és újabb pályarészek. A legegyszerűbb mód a pénzszerzésre a különböző bandák által adott feladatok teljesítése, de ha türelmesek vagyunk, akkor más módszerekkel is összegyűjthetjük az összeget. Tehát lényegében a teljes pálya felszabadításához nem szükséges minden küldetést megcsinálnunk. Az egyes küldetések hasonlóak az első részben megszokottakhoz. Ugyanúgy egy utcai telefonhoz kell elmennünk, majd felvennünk azt. Nagy újdonság viszont, hogy ezentúl a bandák is megtalálhatóak a játékban. A történet folyamán nekik végzünk feladatokat, és ezáltal nő náluk a tiszteletünk (részletesebben erről a "Bandák" című cikkünkben olvashatsz).</p>
    <p>Sajnos a küldetések néhol elég egyhangúra sikerültek. Van amikor többszőr egymás után ugyanarra a sémára épüli missziót kell teljesítenünk. A sorozat második része az első részből szinte mindent átvett, és a legtöbb dolgot kibővítve találjuk meg. Így például továbbra is tudunk vonatozni, őrjöngéseket csinálni. Nagy fejlődés figyelhető meg a rendőrség összetételében. Minél nagyobb a körözöttségi szintünk, annál komolyabb egységeket küldenek az elkapásunkra. Szintén nagy előrehaladás van a mentési rendszerben. A korábbi részekben gyakran téphettük a hajunkat, ha meghaltunk egy küldetés közben, hiszen a játék csak akkor mentett, ha átléptünk egy másik szigetre. A második részben, ha rendelkezünk elegendő pénzzel, akkor bármikor elmenthetjük az addig sikeresen elvégzett feladatokat. Ehhez nincs más dolgunk, mint hogy besétálunk a templomba. Ha van nálunk 50.000$, akkor a következő szavakat fogjuk hallani:"Hallelujah! Another soul saved!" (ez jelzi a sikeres mentést).</p>
    <p>Attól függetlenül, hogy a sorozat második része nem aratott osztatlan sikert (az IGN játékportál 7.3/10-re értékelte), tökéletesen beleillik a sorozatba. Itt jelentek meg először a jelentősebb mellékküldetések, mint a taxizás, buszozás, rejtett csomagok gyűjtése. Ha már sok pontot gyűjtöttünk, akkor lehetőségünk lesz néhány minijáték elérésére is (a menüből tudjuk majd elérni), melyek során minél több embert kell megölnünk adott idő alatt, vagy éppen fagyiskocsikat kell megsemmisítenünk. Ezen kívül számos egyéb dolgot is találunk a játékban, melyek gyakran meg is nevettethetnek minket. Hiába az IGN gyenge értékelése, aki igazi Grand Theft Auto rajongónak érzi magát, annak feltétlenül ki kell próbálnia ezt a darabot is. 2004 végétől már a Rockstar hivatalos oldaláról is letölthető, így akinek nem bírná el a pénztárcája, innen ingyen beszerezheti.</p>
  </body>
</html>