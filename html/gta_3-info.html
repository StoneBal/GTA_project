<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width">
    <title>GTA 3 info</title>
    <link rel="stylesheet" type="text/css" href="../stilus/reset.css">
    <link rel="stylesheet" type="text/css" href="../stilus/elrendezes.css">
    <link rel="stylesheet" type="text/css" href="../stilus/alapstilus.css">
    <link rel="stylesheet" type="text/css" href="../stilus/osszetevok.css">
  </head>
  <body>
    <p>A Grand Theft Auto név az első résszel egyszerűen belopta magát a játékosok szívébe. Ez egyfajta buzdító hatást mért a fejlesztőkre, majd úgy döntöttek, hogy a GTA sorozat második része után valami újat szeretnének alkotni. Ez sikerült is, hiszen bátran állíthatjuk, a GTA III nem csak a GTA franchise számára jelentett teljes mértékű generációváltást, hanem a TPS játékipar számára is egy indító löketként hatott. Röviden tömören, 2001 nem csak a GTA éve volt, hanem egy új stílusirányzaté is, melyet már nagyon sokan megpróbáltak lemásolni, szerencsére sikertelenül. A GTAPlace.hu ezen cikksorozatában szeretnénk kitérni a játék legapróbb, legeldugottabb részleteire, mert korszakalkotó stílusával kiérdemli ezt a megfelelő „bánásmódot”.</p>
    <h2>A játék megjelenése</h2>
    <p>A GTA III kiadása nagyon nagy döbbenetet és megrökönyödést okozott a játékvilág és a média számára. Már a Grand Theft Auto első epizódjának megjelenésekor a túlzott grafikai „pixelterror” volt a vita tárgya, ezért várható volt, hogy a Rockstar Games körültekintő lesz ezen a téren is. Nem kérdéses, hogy mindenki tisztán emlékszik azokra a képkockákra, melyeket a CNN hírcsatorna adott közzé még 2001. szeptember 11-én, az Egyesült Államokban történt terrortámadásról. Ez volt azon esemény, amikor is a World Trade Center-t földdel egyenlővé tették bizonyos terroristák, ennek sajnálatos következtében több ezer ember is életét vesztette. Nyilvánvaló volt tehát, hogy a játék nem tartalmazhat a terrorizmussal kapcsolatba hozható elemeket. És mint ahogy azt tudjuk, az akkori Liberty City-t New York városáról mintázták, ezért szükséges volt különbözőféle megszorításokat bevezetni a fejlesztés folyamán. Számtalan artwork és előre renderelt kép bizonyítja azt a feltevést, hogy a játék bétájában sokkal inkább a valóság felé hajlottak a fejlesztők, azzal ellentétben, amit a végleges verzióban kaptunk. Például a játékban megtalálható Liberty City Police Department szervezeti autója, kék alapon két fehér vízszintes oldalsó vonallal rendelkezett. Ezt később a játék fejlesztői megváltoztatták, így kapta meg végleges kinézetét, melynek köszönhetően az autó csomagtartójának és motorháztetejének része fekete, az ajtóknál pedig fehér színben pompázott. A végleges verzióból kimaradt lehetőségekről és egyéb dolgokról, egy későbbi cikkünkben tárunk elétek teljes leírást.</p>
    <p>A Game Rankings internetes játékkiértékelő portál 95%-osra értékelte a GTA ezen részét, ami mondanom sem kell, igen jó teljesítmény. Ezen értékelések mellett persze a Grand Theft Auto III számos díjat is elnyert a magazinok és nemzetközi szervezetek jóvoltából. 2001-ben a legjobban keresett videojáték volt, a maga US$49.95-os árával. Ezt a helyezést egészen 2002-ig tudta tartani, amíg a nagyszerű folytatás - név szerint a GTA: Vice City, megjelenésre nem került. Később 2007. szeptember 25-én, a játék az eladási toplisták 9. helyén állt, a Grand Theft Auto: San Andreas-t és Vice City-t kicsit alulmúlva. A 2007. szeptember 26-i statisztikai számlálás után kiderült, hogy a a franchise legelső 3D-s részéből addig 12 milliónyi példány kelt el, melyből 5,7 milliónyi egység az Egyesült Államokban került eladásra.</p>
    <p>A játéksorozat sikereit megkérdőjelezhetőnek találhattuk, a második felülnézetes GTA után. Nyilvánvalóan ezért döntött úgy a fejlesztőcsapat, hogy változtatnak a játékon, a főbb jellemvonások megtartásával. A Grand Theft Auto III tulajdonképpen egy metaforikus mentőcsónakként szolgált a fejlesztőcsoport számára, az utána megjelenő kiegészítő részek pedig még híresebbé és sikeresebbé tették a sorozatot. A fejlesztési költségek is azonnal megtérültek, ugyanis a játék multiplatformos mivoltának köszönhetően még több egység kelt el a külön részekből.</p>
    <p>Említésre méltó például a Sony, PSP konzoljának népszerűsítésére kiadott stories részek sikere, melyeket feltehetőleg már csak a címük miatt is vásároltak az „elvetemült” GTA fanok. Persze itt még nem állhatunk meg a felsorolással, ugyanis a Grand Theft Auto Advance-ről nem is esett még szó. Ez egy olyan „háttérbe szorított” kiegészítő, melyet maga a Rockstar Games sem tekint egy különálló epizódnak. Attól függetlenül, hogy a GameBoy Advance-re írt játék nem nyerte el minden játékos tetszését, még így is szórakoztató volt, valamint kétségbe vonhatatlan az a tény, hogy ez az első handheld konzolra írt Grand Theft Auto epizód volt.</p>
    <p>A GamePro magazin elismerte, hogy a Grand Theft Auto sorozat harmadik különálló része, a legfontosabb játéknak számít a számítástechnika világában és a játéktörténelemben, az általa nyújtott szabadságérzet, valamint történet miatt. Többek között ennek is köszönhető, hogy a gamervilágban már majdnem az összes ilyen téren elterjedt TPS-t „GTA klón” kifejezéssel illetnek.</p>
    <h2>Vitatott aspektusok</h2>
    <p>A Grand Theft Auto III az egyik legagresszívabb játékok közé tartozott, a maga szexualitással, bűnözéssel és drogokkal kapcsolatos tartalmával, aminek köszönhetően számos forrásból támadás érte. A GTAIII durvaságát bemutatóan nagyon sok TV csatornán volt viszont látható a játékból olyan jelenet, melyben éppen kegyetlen módszerekkel kaszabol le a játékos, egy-egy járókelőt és robbant fel rendőrautókat.</p>
    <p>Feltehetőleg emiatt, a játékot az ESRB szervezet "M"-re osztályozta. Ez azért fontos, mert a Rockstar Games viszonteladói, nemes egyszerűséggel nem voltak hajlandóak "M" értékelés fölötti játékokat rendelni, szimplán mert a kereslet sokkal alacsonyabb az ilyen játékoknál. Ugyebár a játékvilágban elenyésző a nagykorú játékosok száma, ezért kevesen vennék az "AO" (Adults Only) osztályzatú játékokat.</p>
    <p>A grafikailag megjelenített durva jelenetek miatt a játék ausztráliai kiadását egyből betiltották egy időre, aminek hatására a Rockstar Games kiadott egy sokkal visszafogottabb verziót. Igazság szerint a legfőbb indok az volt, hogy a R* "elfelejtette" továbbítani a béta verziót az OFLC [Office of Film and Literature Classification] csoport számára, akik annak értékeléséért lettek volna felelősek. Az is lehetséges, hogy a GTAIII fejlesztői szánt szándékkal nem küldték ki játékukat ennek a csoportnak, mert a legmagasabb szintű osztályozás, amit kioszthatnak az MA15+, ők pedig tudták hogy a jelenlegi felállás szerint, egyből kitiltásra kerülne a játék a kontinensről. És mivel az OFLC szakemberei nem látták volna helyesnek a játék kipróbálását 15 éven aluli tinédzserek számára, ezért ez be is következett.</p>
    <p>A cenzúrázott verzióból nagyon sok lehetőséget vont ki a DMA Games, többek között a prostituáltakkal való „szórakozást” is. Később azonban az is kiderült, hogy a játék ezen elrejtett fícsőrjeit az adott számítógép időzónájának Egyesült Államokbelire való átállításával sikeresen elérhetővé lehet tenni. A Németországban kapható verzió is átesett egy kis kozmetikai beavatkozáson, de ott nem került betiltásra a játék.</p>
    <h2>Bejárható terület, avagy minden a játékostól függ</h2>
    <p>A Grand Theft Auto III története Liberty Cityben, egy fiktív városban játszódik, melyet New York City-ről mintáztak. A játék készítői kicsit elrugaszkodva a valóságtól, három nagyobb szigetre bontották a virtuális metropoliszt, melyek a Portland Island, Staunton Island és Shoreside Vale névre hallgatnak.</p>
    <p>A játékbeli New York bár nem teljes mértékű másolata a való életben megtalálhatóénak, de mégis számos épület kapott helyet a játékban, mely árulkodó jel ezzel kapcsolatban. A fejlesztők munkája igen dicséretes, hiszen sikerült visszaadniuk a zsúfolt utcai hangulatot, ezáltal egy teljesen dinamikus "élő és lélegző" atmoszférát kialakítva. A várost egy nagyobb hegyláncolat veszi körül, valamint egy "láthatatlan fal", melyhez ha egy játékos bármilyen formában elér - legyen az csónakkal vagy repülővel, automatikusan a legközelebbi sziget felé fordítja járművét. Ez feltehetőleg azért volt szükséges, mert az akkori időkben még elég gyenge PC-k voltak elterjedtek, amik nem bírták volna kezelni a jelenleginél nagyobb kiterjedésű területet.</p>
    <p>A játékból sajnálatos módon tucatnyi olyan épületet távolítottak el a Rockstar North fejlesztői, melyek még realisztikusabbá varázsolták volna azt. De a már fentebb leírt okok miatt, ezen megszorítások érvénybe léptetésére szükség volt a GTA III kiadásához. Személy szerint úgy gondolom, hogy legalább a World Trade Center két tornyát bent hagyhatták volna a játékban, ha már a valóságban nem nagyon láthatja viszont azt a következő nemzedék.</p>
    <h2>Játékmenet</h2>
    <p>Az előzőleg megjelent, felülnézetes epizódokkal szemben, ez a rész egy olyan történetszállal rendelkezett, mely sokkal inkább akciódúsabb és érdekfeszítőbb volt, ezáltal teljes mértékben lekötötte a játékosokat.</p>
    <p>A sztori összetettségének igazolására fontos megjegyeznem, hogy a kezdetekkor Liberty Citynek csupán Portland nevű szigetét barangolhatjuk be, mivel egy bűnszervezet felrobbantotta az egyetlen átvezető hidat, Staunton Island felé. Amint haladunk a főbb küldetésekkel, úgy nyílnak meg a város nagyobb szigeteire átvezető részek. Staunton szigetről például azért nem tudunk áthaladni Shoreside Vale-re, mert meghibásodott az átvezető híd elektronikája…</p>
    <p>Persze különböző szálak vezetnek vissza a régi GTA részekhez, mint például az is, hogy a játék lényege egy kis stílű bankrabló folyamatos sikerekkel való csúcsra juttatása, az alvilági ranglétrán. Van itt minden kérem szépen… szervezett bűnözés, drogkereskedelem, bankrablások, prostituáltak futtatása és megvesztegetés. Amolyan igazi krimi elemek, melyeket a sablonos amcsi filmekben szoktak felhasználni.</p>
    <p>Az egyetlen érdekesség, hogy más játékokkal ellentétben, itt még főszereplőnk nevére sem kaptunk játékbeli utalást.</p>
    <h2>A karakterek kialakítása</h2>
    <p>Mivel az előző részekkel ellentétben, itt már egy teljesen élethű területet kapunk háromdimenziós elemekkel, szükségessé vált a játék szereplőinek/karaktereinek megtervezése és kidolgozása. Ezúttal szerencsére nem felülnézetből szemlélhetjük a játékot, szóval jobban odafigyeltek ezen játékos modellek kidolgozottságára is, mely egy újabb elkönyvelt jó pont. a játék számlájára. Főszereplőnket kivéve, mindegyik szereplőnek a saját karakteréhez illő szinkronszínészt válogattak össze. Szóval a játék ezen a téren is nagyot alkotott. Habár van kivetni való a karakterek kezeinek lemodellezésével kapcsolatosan, de azért mégis tízes skálán a maximumot adnánk a GTA III ezen aspektusára.</p>
    <h2>Hang- és médiaanyagok</h2>
    <p>Minden játéknak van egy olyan pontja, melyen annak játékélménye megbukhat, vagy akár ki is emelheti a mindennapi átlag közül… Szerencsére a Grand Theft Auto III egy olyan interaktív környezettel rendelkezik, mely garantáltan mindenkit leköt, akár évekig is. Ezt a DMA Games még mindig nem tartotta elegendőnek, ezért úgy gondolták, hogy megspékelik a játékélményt még egy kis plusszal, melyet az audió és egyéb hanganyagok széles körében próbálnak beteljesíteni.</p>
    <p>Ez ismételten egy olyan játékelem, ami elnyerte a kritikusok és a gamervilág tetszését. A játékban található karakterek szinkronhangjai egyszerűen briliánsra sikerültek. Nem csak a felszólaló nevekről van most szó – habár azért el kell ismerni, Guru a híres rapper, vagy Cynthia Farrell két igen jó teljesítménnyel rendelkező ismertség, hanem arról is, ahogy a produktumba bekerülő zenei betét elhelyezését megoldotta a fejlesztőcsoport.</p>
    <p>Több órányi zene került a játékba, mindegyik rádióállomásokra osztva, melyek biztosítják a játékost arról, hogy még realisztikusabbnak tűnjön a GTA franchise ezen epizódja. És akkor még nem is beszéltünk arról, hogy trance-től kezdve a hip-hop stílusirányzatáig, mindenféle sláger megtalálható a végleges kiadásban.</p>
    <p>Rövidre fogva a karakterszámot, egy újabb olyan szempont a Grand Theft Auto III-ban, mely az élre juttatta ezt az új generációs sorozatot.</p>
    <h2>10-Year Anniversary Edition</h2>
    <p>A fejlesztők a játék kiadásának tizedik évfordulója alkalmából úgy döntöttek, hogy átportolják azt a legújabb iOS és Android készülékekre. Ez a verzió 2011. december 15-én jelent meg, és persze némi újdonsággal is szolgál nekünk. Az érintőképernyőnek köszönhetően egy új irányítást kaptunk, amelyet a GTA Chinatown Wars iPhone és iPod Touch verziójában alkalmazotthoz hasonló megoldással oldottak meg, így testreszabható méretű gombokat kell megböknünk vagy épp megérintenünk a képernyőn. A játék menüje is megváltozott kicsit, szintén alkalmazkodva a touchscreen-hez, illetve a háttér a kiadás aranyszínű grafikáihoz igazodik.</p>
    <p>További újdonság, hogy a Grand Theft Auto IV éra részeihez hasonlóan automatikus mentést építettek a játékba, illetve lehetőség nyílik a küldetések újrajátszására. A grafika kisebb fejlesztésen esett át, a látótávolság a személyi számítógépekre írt verzióhoz hasonló nagyságú, valamint a textúrák is részletesebbek. A játék azonban önmagában ugyanaz; a már jól ismert küldetések, mellékküldetések, személyek, járművek és rádiók köszönnek vissza a mobilos változatból.</p>
  </body>
</html>